## Kanelbullar, ca 40 st
### Deg:
* 5 dl mjölk
* 50 g jäst
* 150 g rumsvarmt smör
* 1 dl strösocker
* ½ tsk salt
* 2 tsk stött kardemumma
* ca 14 dl vetemjöl

### Kanelfyllning:
* 150 g rumsvarmt smör
* 1 dl strösocker
* 2 msk kanel

### Till pensling:
* 1 ägg
* pärlsocker

#### Gör såhär:
1. Värm mjölken i en kastrull till fingervarmt, 37 grader.
2. Smula ned jästen i en bunke.
3. Häll den fingervarma mjölken över jästen och rör om med en trägaffel.
4. Tillsätt rumsvarmt smör i små bitar, strösocker, salt och kardemumma och tillsätt
därefter vetemjölet lite i taget (spara lite till utbakning).
5. Knåda degen ordentligt, för hand ca 10 minuter, tills den känns smidig och släpper
från bunkens kanter.
6. Låt degen jäsa övertäckt med plastfilm ca 30 minuter.
7. Medan degen jäser – gör kanelfyllningen genom att blanda ihop rumsvarmt smör,
strösocker och kanel. Städa och diska undan allt du inte behöver om du har tid över.
8. När degen har jäst färdigt – knåda degen försiktigt på mjölat bakbord. Dela degen i 4
delar och kavla ur varje del till en rektangel som är ca ½ cm tjock.
9. Bred ut kanelfyllningen över den kavlade degen och rulla ihop till en rulle.
10. Skär varje rulle i 10 lika stora delar och lägg dom med snittytan upp i pappersformar
eller på plåtar täckta med bakplåtspapper. Låt jäsa övertäckt med plastfilm ca 40
minuter.
11. Värm ugnen till 225 grader.
12. Pensla bullarna med uppvispat ägg och strö pärlsocker ovanpå.
13. Grädda bullarna i 5-10 minuter beroende på storlek.
14. Låt bullarna svalna på galler under bakduk.
